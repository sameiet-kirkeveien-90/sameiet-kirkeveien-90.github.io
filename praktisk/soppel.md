---
title: Søppelhåndtering
layout: default
parent: Praktisk
redirect_from:
  - /søppel/
  - /soppel/
---

# Søppelhåndtering

Denne siden dekker forhåpentligvis de fleste spørsmål om håndtering av søppel. Kort oppsummert:
- normale mengder restavfall går i sjakta
- papp- og papir rives i biter og komprimeres før de kastes i våre kasser i bakgården
- maling og annet spesialavfall skal på gjenvinningsstasjonen
- glass- og metallembalasje skal i konteinere [på andre siden av parken](https://sortere.no/kart/kommune/Oslo) (Wilhelm Færdens vei) 
- Metallskrap, knuste drikkeglass, og annet deponimateriale kan leveres på gjenbruksstasjonen.
- Batterier og små-elektro skal til gjenbruksstasjonen.

## Søppelsjakta mellom leilighetene
Vi er så heldige at vi er en av få bygårder med fungerende søppelsjakt! Dette er ment for vanlig mat- og restavfall. Denne ligger i bakkant av hver leilighet, der de nå ikke-fungerende heisene for tjenestefolket er, og deles mellom leilighetene på hver side av oppgangen. Alt som går i sjakta skal i pose - ting faller ut, og man kan tenke seg hvor hyggelig det er med bleier som ikke er i pose … Isopor skal kastes som vanlig restavfall, og må derfor også i vanlige handleposer. Større mengder - som når du bestiller et kjøleskap eller stor TV - må avleveres på en gjenbruksstasjon (se over).

## Papp og papir
Vi har egne papp- og papirkonteinere stående mellom D- og E-oppgangene. 
Disse er kun for papp og papir; ikke gavepapir (plast), strips, isopor fra hvite- og brunevarer, etc.

- Søppelkasser i gården skal bare brukes til papp og papir - ikke isopor, plast, strips eller bentobokser.
- Pappesker må brettes sammen slik at de tar minst mulig plass - det gjelder selvsagt også drikkekartonger og lignende.
- Store og lange esker må skjæres opp til mindre biter slik at det blir minst mulig luftrom.
- Det skal ikke settes igjen søppel ved siden av søppelkassene. 
- Lokket på kassene må kunne lukkes helt igjen. Dersom det ikke lar seg gjøre må du ta med deg papiret hjem igjen og vente til kassene er tømt eller bare ta det med på den mobile gjenvinningsstasjonen på Marienlyst.

Det er et gjentagende problem at folk kaster søppel i konteinerne til den rosa nabogården (Åsaveien 17-19). Det skaper mye trøbbel, så forsøk å informere vaskepersonell, leietagere, med mer om at det ikke må forekomme!

![nabogårdens søppel](/assets/images/nabosøppel.jpg)

## Søppel fra oppussing og større søppelmengder 

Pusser du opp eller gjør annet som genererer mye søppel må du håndtere avhending selv. Her er det mest nærliggende å kjøre søpla til gjenvinningsstasjonen på Smestad, fem min fra Majorstua, men den mobile gjenbruksstasjonen tar både trevirke, isopor og store pappmengder. Se [egen side](/bil) om du mangler bil. 

Fjerning av søppel er ditt ansvar så vennligst ikke hensett søppel og vent på at andre skal ta det for deg. Bestiller du levering av ting fra Elkjøp og lignende er det ditt ansvar at de ikke kaster søpla (isopor, strips og plast) i papirdunkene! Det skjer litt for ofte ...

### Avfallssekker 
Det er mange som driver med oppussing og typisk har behov for å få hentet større avfallsmengder via iSekk, SøppelTaxi eller [avfallssekk.no](https://www.avfallsekk.no/). Reglene er det samme uansett type avfallssekk:

- Sekker med _brennbart_ materiale kan ikke stå i gården. 
- Sekker uten brennbart materiale kan stå inntil veggen mellom oppg A og C. Maks 5 virkedager, og må _fjernes før helgen_.

### Heisene
Vi har heiser fra tredvetallet som fremdeles fungerer godt og vi vil beholde dem så lenge som mulig. Heisene har ofte fått skader under oppussing. Dette er den som pusser opp sitt ansvar, så les deg godt opp på [avsnittet om heisbruk under "Oppussing"](/oppussing#oppussing#bruk-av-heisen-til-søppel--og-varetransport).

## Marienlyst mobile gjenvinningsstasjon
Hver onsdag fra 16-19:30 er det en mobil gjenvinningsstasjon på parkeringen til NRK.  Her sender du alt du vanligvis ikke ville stappet i en vanlig søppelkasse:
- knust glass (som ikke er emballasje), f.eks. vannglass, knuste ruter, speil, knust glass fra innrammede bilder, etc
- store mengder papp og papir (f.eks. tømming av bokhyller)
- masse isopor etter storkjøp på Elkjøp eller IKEA
- den gamle stekepanna og bøyde spikere
- trevirke fra oppussing (maks 1 meter)
- etc

[Hjemmesiden til Marienlyst mobile gjenvinningsstasjon](https://www.oslo.kommune.no/avfall-og-gjenvinning/alle-gjenvinningsstasjoner/marienlyst-mobile-gjenvinningsstasjon/) har mer info, inkludert maksgrense. 
Har du mer avfall enn du orker å bære bort bør du vurdere å kjøre det bort på [Smestad Gjenvinningsstasjon](https://www.oslo.kommune.no/avfall-og-gjenvinning/alle-gjenvinningsstasjoner/smestad-gjenvinningsstasjon/). 
Mangler du bil og eller henger er det masse [muligheter for fleksibel billeie](/bil#timesleie-av-bil). i nabolaget.

