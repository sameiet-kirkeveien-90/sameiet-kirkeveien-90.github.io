---
title: Ventilasjon og piper
layout: default
parent: Praktisk
redirect_from:
    - /ventilasjon
---

# Ventilasjon
Ventilasjonen i K90 er basert på prinsipper for naturlig ventilasjon - uten noen form for mekanikk. 
_Om man plages av mat- eller røyklukt skyldes det som oftest undertrykk i leiligheten det gjelder_. 
Slik skal det ikke være! I utgangspunktet skal det være god nok sirkulasjon til at lukt, røyk og damp
blir trukket ut av leiligheten uten noe mer magi enn åpne luker.

Denne siden handler om hvordan du kan forebygge og avdekke problemer knyttet til dette, samt
fyring i peising (som er sterkt relatert). 

## Sørg for at oppussing ikke tar livet av sirkulasjonen
Mange som pusser opp har ødelagt ventilasjonen ved å endre romløsningene, uten å gi ventilasjonen noen tanke, eller har tettet igjen luftekanalene som opprinnelig er i bygget. Det har ført til _dårlig inneklima og mugg_. Snakk med styret før du gjør noe tilsvarende - vi bør kunne gi litt veiledning. Du _kan_ tette igjen kanaler, men du bør typisk da sørge for at det kommer en annen tilførsel av luft for å erstatte denne. Mange har f.eks. satt inn ventiler i balkongdøren for å kompensere for å ha tettet igjen ventilen i stuen mot gården. Andre har satt inn ventiler over vinduene for ekstra tilførsel: dette kan være lurt å gjøre uansett, ettersom mange bruker leiligheten annerledes enn tiltenkt og har laget soverom der det ikke finnes ventilasjon.

Husk også at man ikke må installere vifter på bad eller kjøkken som kobles direkte på kanalene (se seksjon lenger nede).

## Oversikt over lufteluker
Da bygget var nytt ble de fleste leilighetene bygget med fem (*) lufteluker - to inntaksluker (kjøkken og stue) og tre utluftingsluker (bad, kjøkken og anretning). 

- Utluftingsukene på kjøkken og bad deler den samme kanalen, mens luken i anretningen er en egen kanal.
- Inntaksluken på det opprinnelige kjøkkenet er inne i det lille kottet. Det var opprinnelig et matskap som holdt maten kald. For at
luften skulle kunne sirkulere i leiligheten var det derfor flere hull i toppen av skapdøren. Disse må derfor ikke stenges.

> De mindre leilighetene i A og E avviker noe her og har kanskje bare to av tre utluftingsluker.

Det har tidligere blitt sendt ut et eget rundskriv om ventilasjon, med følgende skisse
<a href="/assets/pdfs/Skisse luft inn og ut.pdf">(PDF)</a> over alle de _fem_ luftelukene i hver leilighet som 
skal være åpne. Sjekk at de ikke har blitt dekket til i din leilighet! At disse er tettet igjen er en 
gjentagende årsak til dårlig trekk i peisen og røykplager. Ventilene har nummer fra 1-5.

<figure>
<img alt="luftekanaler" src="/assets/images/luft-inn-ut.jpg" />
<figcaption>
Skisse over lufteluker i en typisk 100 kvm leilighet på venstre side i oppgangene.
</figcaption>
</figure>


## Årsaker til problematisk undertrykk 
Årsakene som fører til undertrykk i leiligheten er nesten alltid stengte lufteluker (de som suger luft _inn_ 
fra utsiden) og/eller at man har glemt å lukke spjeldet i peisen.

Undertrykket fra peisen er pga vifter på taket så sterkt at det kan trekke mye luft ut fra leiligheten - 
faktisk så mye at luftstrømmen som vanligvis går _ut_ av kanalene på kjøkken og bad kan _reverseres_
slik at man trekker luft _inn_ fra utluftingskanalene. Det er opphav til de fleste luktproblemer som oppleves.

En annen årsak til lukt er at folk som pusser opp har montert vifter på kjøkken og/eller bad. Det er ikke tillatt.
Grunnen er at luften da blir presset med så høy kraft inn i kanalen at de over og under kan få den inn i leilighetene
sine. Det blir altså overtrykk i steden for undertrykk i utluftingskanalen

# Piper
Avtrekket på peisene i bygget besørges av vifter på toppen av hver pipe. I nyere tid har styret gått over vedlikeholdet av pipene og funnet store mangler i vedlikeholdet fra personen dette har vært satt ut til fram til 2020. Noen vifter sang på siste verset, mens andre gikk for maksimalt turtall i steden for å justeres etter behov. Dette blir i 2024 gått over grundig og det forventes en betydelig forbedring vinteren 2025. Noe arbeidet vil gjøres i 2026 for å strekke kostnadene over vedlikeholdsbudsjettet over to år.

Det er uansett interessant for styret å høre om ting som ikke fungerer, så om du opplever røyklukt eller dårlig trekk så [si fra til styreleder eller andre i styret](/kontakt).
