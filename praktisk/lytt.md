---
title: Lytte leiligheter
layout: default
parent: Praktisk
---

## Utfordringen: gamle bygg er lytt

For å ta det åpenbare først: **Det er lytt mellom leilighetene Kirkeveien 90**

Bygårder fra 1930-tallet ble gjerne bygget med tynne betongdekker uten særskilt lydisolering. Lyd og trinnlyd forplanter seg derfor lett mellom etasjene. Om man kun har bodd i moderne leilighetsbygg kan dette by på en liten utfordring, for man _må_ faktisk ta litt mer hensyn til naboene sine her enn i Bjørvika!

Hopper barn i 6. etasje på gulvet kan folk i 4. etasje faktisk høre det! Dunkelyder forplanter seg veldig godt i betongen - alle som har hatt hjemmekontor under korona mens naboer foretok oppussing kjenner alt for godt til dette ...

Sånne forhold fører lett til gnisninger, men det er to sider her og begge handler om å sette seg i naboens sko og vise litt empati.

## Hva du kan gjøre

Om du hører noen banker i taket fra underetasjen har man en gyllen mulighet til litt selvrefleksjon. Ikke gå i forsvar -vær en voksen og vis litt hensyn.

- Går du med Crocs inne? Kjøp noen tøfler. Skaff noen tepper. Det skal ikke så mye til for å gjøre livet bedre for andre.
- Ungene har det sikkert kjempegøy med å løpe etter hverandre i stua, men det er ikke så gøy å være i etasjen under. Kjøp noen tøfler; det går både saktere og bråker mindre. 
- Hysj på ungene når de løper ut i gangen og få dem til å skjønne at de plager andre i trappegangen.
- Man har lov til å drive på med støyende aktiviteter på dagtid, men man trenger ikke kjøre David Guetta på fullt fra 11-16, bare fordi man kan.

Husreglene er ment å gjøre det levelig for alle – de gir rom for oppussing og praktiske ting, men de er ikke ment som en unnskyldning for å være hensynsløs.

Ellers anbefales filtknotter under stoler, matter under lekehjørner, unngå harde stoler rett på gulvet, ... og el-piano har noen åpenbare fordeler over flygel ;)

### Hva du bør tåle

Vær en voksen -  vis litt slack.

Barn bråker - de skriker på vei hjem fra barnehagen, våkner med mareritt og løper med sko inne. Men barn er absolutt velkomne i Kirkeveien 90 og vi vil gjerne ha flere familier her! Vi har valgt å bo sentralt i byen, og da er det noen ting som følger med - uten at man skal godta alt.

### Snakk med naboen

Vet du hva naboene dine heter? Over/under/ved siden av? Inviter dem over på en kopp te! Det er en kjempefordel å ha gode naboforhold. Plutselig ha du en løsning barnepass når du må løpe ned på Jokeren, ta i mot pakker, etc, og om du kjenner litt på friksjon til en av naboene, så blir det garantert ikke bedre av at man slutter å hilse på hverandre. Mye blir lettere om man forstår hvor man kommer fra. Små praktiske justeringer kan fort løse opp i flokene.
