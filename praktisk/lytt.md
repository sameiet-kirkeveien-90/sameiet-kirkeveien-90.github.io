---
title: Lytte leiligheter
layout: default
parent: Praktisk
---

## Ta hensyn til hverandre!

For å ta det åpenbare først: **Det er lytt mellom leilighetene Kirkeveien 90**

Bygårder fra 1930-tallet ble gjerne bygget med tynne betongdekker uten særskilt lydisolering. Lyd og trinnlyd forplanter seg derfor lett mellom etasjene. Om man kun har bodd i moderne leilighetsbygg kan dette by på en liten utfordring, for man _må_ faktisk ta litt mer hensyn til naboene sine her enn i Bjørvika!

Hopper barn i 5. etasje på gulvet kan folk i 3. etasje høre det! Dunkelyder forplanter seg veldig godt i betongen - alle som har hatt hjemmekontor under korona mens naboer foretok oppussing kjenner alt for godt til dette ...

## Hva du bør gjøre

Det er to sider her og begge handler om å sette seg i naboens sko og vise litt empati

### Vær en voksen: vis litt hensyn

Om du hører noen banker i taket fra underetasjen har man en gyllen mulighet til litt selvrefleksjon.

- Går du med Crocs inne? Kjøp noen tøfler. Skaff noen tepper. Det skal ikke så mye til for å gjøre livet bedre for andre.
- Ungene har det sikkert kjempegøy med å løpe etter hverandre i stua, men det er ikke så gøy å være i etasjen under. Kjøp noen tøfler; det går både saktere og bråker mindre. 
- Hysj på ungene når de løper ut i gangen og få dem til å skjønne at de plager andre i trappegangen.
- Man har lov til å drive på med støyende aktiviteter på dagtid, men man trenger ikke kjøre David Guetta på fullt fra 11-16, bare fordi man kan.
- Ikke les husreglene som Fanden leser Bibelen: reglene er laget for å gjøre det praktisk mulig å pusse opp og gjøre praktiske ting uten å ha skuldrene oppunder ørene. De er ikke et carte blanche for hensynsløs oppførsel.

### Vær en voksen: vis litt slack

Barn bråker - de skriker på vei hjem fra barnehagen, våkner med mareritt og løper med sko inne. Men barn er absolutt velkomne i Kirkeveien 90 og vi vil gjerne ha flere familier her! Vi har valgt å bo sentralt i byen og ikke på et pleiehjem i en stille villavei, og da er det noen ting som følger med - uten at man skal godta alt.

### Snakk med hverandre!

Vet du hva naboene dine heter? Over/under/ved siden av? Inviter dem over på en kopp te! Det er en kjempefordel å ha gode naboforhold for barnepass, ta i mot pakker, etc, og om du kjenner litt på friksjon til en av naboene, så blir det garantert ikke bedre av at man slutter å hilse på hverandre. Mye blir lettere om man forstår hvor man kommer fra. Små praktiske justeringer kan fort løse opp i flokene.
